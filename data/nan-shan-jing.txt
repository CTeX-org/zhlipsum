南山經之首曰䧿山。其首曰招搖之山，臨于西海之上，多桂，多金玉。有草焉，其狀如韭而青花，其名曰祝餘，食之不飢。有木焉，其狀如穀而黑理，其花四照，其名曰迷穀，佩之不迷。有獸焉，其狀如禺而白耳，伏行人走，其名曰狌狌，食之善走。麗𪊨之水出焉，而西流注于海，其中多育沛，佩之無瘕疾。
又東三百里，曰堂庭之山，多棪木，多白猿，多水玉，多黃金。
又東三百八十里，曰猨翼之山，其中多怪獸，水多怪魚，多白玉，多腹虫，多怪蛇，多怪木，不可以上。
又東三百七十里，曰杻陽之山，其陽多赤金，其陰多白金。有獸焉，其狀如馬而白首，其文如虎而赤尾，其音如謠，其名曰鹿蜀，佩之宜子孫。怪水出焉，而東流注于憲翼之水。其中多玄龜，其狀如龜而鳥首虺尾，其名曰旋龜，其音如判木，佩之不聾，可以為底。
東三百里祗山，多水，無草木。有魚焉，其狀如牛，陵居，蛇尾有翼，其羽在魼下，其音如留牛，其名曰鯥，冬死而夏生，食之無腫疾。
又東四百里，曰亶爰之山，多水，無草木，不可以上。有獸焉，其狀如狸而有髦，其名曰類，自為牝牡，食者不妬。
又東三百里，曰基山，其陽多玉，其陰多怪木。有獸焉，其狀如羊，九尾四耳，其目在背，其名曰猼訑，佩之不畏。有鳥焉，其狀如雞而三首六目，六足三翼，其名曰𪁺𩿧，食之無臥。
又東三百里，曰青丘之山，其陽多玉，其陰多青䨼。有獸焉，其狀如狐而九尾，其音如嬰兒，能食人，食者不蠱。有鳥焉，其狀如鳩，其音若呵，名曰灌灌，佩之不惑。英水出焉，南流注于即翼之澤。其中多赤鱬，其狀如魚而人面，其音如鴛鴦，食之不疥。
又東三百五十里，曰箕尾之山，其尾踆于東海，多沙石。汸水出焉，而南流注于淯，其中多白玉。
凡䧿山之首，自招搖之山，以至箕尾之山，凡十山，二千九百五十里。其神狀皆鳥身而龍首，其祠之禮：毛用一璋玉瘞，糈用稌米，一壁，稻米、白菅為席。
《南次二經》之首，曰柜山，西臨流黃，北望諸毗，東望長右。英水出焉，西南流注于赤水，其中多白玉，多丹粟。有獸焉，其狀如豚，有距，其音如狗吠，其名曰狸力，見則其縣多土功。有鳥焉，其狀如鴟而人手，其音如痺，其名曰鴸，其鳴自號也，見則其縣多放士。
東南四百五十里，曰長右之山，無草木，多水。有獸焉，其狀如禺而四耳，其名長右，其音如吟，見則郡縣大水。
又東三百四十里曰堯光之山，其陽多玉，其陰多金。有獸焉，其狀如人而彘鬣，穴居而冬蟄，其名曰猾褢，其音如斲木，見則縣有大繇。
又東三百五十里，曰羽山，其下多水，其上多雨，無草木，多蝮虫。
又東三百七十里，曰瞿父之山，無草木，多金玉。
又東四百里，曰句餘之山，無草木，多金玉。
又東五百里，曰浮玉之山，北望具區，東望諸毗。有獸焉，其狀如虎而牛尾，其音如吠犬，其名曰彘，是食人。苕水出于其陰，北流注于具區。其中多鮆魚。
又東五百里，曰成山，四方而三壇，其上多金玉，其下多青䨼。𨴯水出焉，而南流注于虖勺，其中多黃金。
又東五百里，曰會稽之山，四方，其上多金玉，其下多砆石。勺水出焉，而南流注于湨。
又東五百里，曰夷山，無草木，多沙石，湨水出焉，而南流注于列塗。
又東五百里，曰僕勾之山，其上多金玉，其下多草木，無鳥獸，無水。
又東五百里，曰咸陰之山，無草木，無水。
又東四百里，曰洵山，其陽多金，其陰多玉。有獸焉，其狀如羊而無口，不可殺也，其名曰䍺。洵水出焉，而南流注于閼之澤，其中多芘蠃。
又東四百里，曰虖勺之山，其上多梓柟，其下多荊杞。滂水出焉，而東流注于海。
又東五百里，曰區吳之山，無草木，多砂石。鹿水出焉，而南流注于滂水。
又東五百里，曰鹿吳之山，上無草木，多金石。澤更之水出焉，而南流注于滂水。水有獸焉，名曰蠱雕，其狀如雕而有角，其音如嬰兒之音，是食人。
東五百里，曰漆吳之山，無草木，多博石，無玉。處于海，東望丘山，其光載出載入，是惟日次。
凡《南次二經》之首，自柜山至于漆吳之山，凡十七山，七千二百里。其神狀皆龍身而鳥首。其祠：毛用一璧瘞，糈用稌。
《南次三經》之首，曰天虞之山，其下多水，不可以上。
東五百里，曰禱過之山，其上多金玉，其下多犀、兕，多象。有鳥焉，其狀如鵁，而白首、三足、人面，其名曰瞿如，其鳴自號也。泿水出焉，而南流注于海。其中有虎蛟，其狀魚身而蛇尾，其音如鴛鴦，食者不腫，可以已痔。
又東五百里，曰丹穴之山，其上多金玉。丹水出焉，而南流注于渤海。有鳥焉，其狀如雞，五采而文，名曰鳳皇，首文曰德，翼文曰義，背文曰禮，膺文曰仁，腹文曰信。是鳥也，飲食自然，自歌自舞，見則天下安寧。
又東五百里，曰發爽之山，無草木，多水，多白猿。汎水出焉，而南流注于渤海。
又東四百里，至于旄山之尾，其南有谷，曰育遺，多怪鳥，凱風自是出。
又東四百里，至于非山之首，其上多金玉，無水，其下多蝮虫。
又東五百里，曰陽夾之山，無草木，多水。
又東五百里，曰灌湘之山，上多木，無草；多怪鳥，無獸。
又東五百里，曰鷄山，其上多金，其下多丹雘。黑水出焉，而南流注于海。其中有鱄魚，其狀如鮒而彘毛，其音如豚，見則天下大旱。
又東四百里，曰令丘之山，無草木，多火。其南有谷焉，曰中谷，條風自是出。有鳥焉，其狀如梟，人面四目而有耳，其名曰顒，其鳴自號也，見則天下大旱。
又東三百七十里，曰侖者之山，其上多金玉，其下多青䨼。有木焉，其狀如穀而赤理，其汗如漆，其味如飴，食者不飢，可以釋勞，其名曰白䓘，可以血玉。
又東五百八十里，曰禺槀之山，多怪獸，多大蛇。
東五百八十里，曰南禺之山，其上多金玉，其下多水。有穴焉，水春輒入，夏乃出，冬則閉。佐水出焉，而東南流注于海，有鳳皇、鵷鶵。
凡《南次三經》之首，自天虞之山以至南禺之山，凡一十四山，六千五百三十里。其神皆龍身而人面。其祠皆一白狗祈，糈用稌。
右南經之山志，大小凡四十山，萬六千三百八十里。
